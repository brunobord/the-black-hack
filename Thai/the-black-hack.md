# เดอะ แบล็คแฮ็ค (The Black Hack)

(งานเขียนนี้สร้างจาก Black Hack v1.2 - 2016-04-03)

ทางลัดสู่ 'OSR' ฉบับแรก  
พัฒนาโดย  
เดวิด แบล็ค (DAVID BLACK)  

-.-  

ด้วยส่วนประกอบที่ยืมมาจากเกมสวมบทบาทยุค 'แรกเริ่ม' และทฤษฎี d20 สมัยใหม่  

**ขอขอบคุณ**  

โดยไม่เรียงลำดับ - ปีเตอร์ เรแกน, โทนี่ ทัคเกอร์, โอลาฟ นีการ์ด, คริส แมคโดวอลล์, มิค เรดดิค, อีริค นิวดัน, ไบรอัน วิลลี, จาร์เร็ต เครเดอร์, เกร็ก เวลตี้, ความทุ่มเทที่เหล่าเนิร์ดยุคเก่าใส่ลงไปในเกม, สมาชิกแก๊งนั่งเล่น OSR แห่ง UK, ทุกคนที่ร่วมสนับสนุน Kickstarter (พวกนายเจ๋งที่สุดเลยเว้ย) รวมทั้งผู้คนทั้งหลายที่มีส่วนร่วมในการพัฒนางานอดิเรกนี้ งานอดิเรกที่เราเรียนรู้จากมันมาเยอะเหลือเกิน

----

## สิ่งนี้คืออะไร?

เดอะ แบล็คแฮ็ค (The Black Hack - TBH) คือเกมสวมบทบาทบนกระดานแบบดั้งเดิมที่เล่นด้วยกระดาษ, ดินสอ และลูกเต๋า โดยมีพื้นฐานมาจาก "เกมสวมบทบาทแนวแฟนตาซีเกมแรกที่พิมพ์ออกมาช่วงปี 1970" แต่ได้เพิ่มเติมและลดทอนส่วนประกอบบางอย่างจากตัวเกมเดิมไปเพื่อให้เล่นได้ง่ายและราบรื่นมากขึ้น

## กลไกหลักของเกม (The core mechanic)

การตัดสินผลของการกระทำใดๆของตัวละครสามารถทำได้โดยการ "ทดสอบค่าสถานะ" โดยการกระทำนั้นจะสำเร็จเมื่อผู้เล่นทอยเต๋า d20 แล้วผลของหน้าเต๋าออกมา ***ต่ำกว่า*** ค่าสถานะที่นำมาทดสอบ
ส่วนมอนสเตอร์นั้นจะไม่ทำการทดสอบค่าสถานะ แต่เป็นตัวละครต่างหากที่ต้องทอยทดสอบค่าสถานะเพื่อหลบหลีกการโจมตีจากมอนสเตอร์ มอนสเตอร์จะทอยเต๋าเพื่อคิดค่าความเสียหายเท่านั้น

## ทอยสุ่มค่าสถานะ

**ค่าสถานะ** จะถูกสุ่มด้วยการทอย 3d6 ตามลำดับ เริ่มจาก  **พละกำลัง Strength (STR), ความคล่องตัว Dexterity (DEX), สมรรถภาพร่างกาย Constitution (CON), ความรอบรู้ Intelligence (INT), ความรู้แจ้ง Wisdom (WIS), สเน่ห์ดึงดูด Charisma (CHA)**. หากทอยแล้วได้ผลรวมออกมาสูงกว่า 15 ให้ทอยค่าสถานะลำดับถัดไปเพียง 2d6+2 เท่านั้นแล้วค่อยกลับมาทอยค่าสถานะลำดับถัดไปด้วย 3d6 เหมือนเดิม จนกว่าจะสุ่มครบทุกค่าสถานะหรือทอยได้ค่าสถานะสูงกว่า 15 อีกครั้ง เมื่อสุ่มครบแล้วสามารถเลือกสลับค่าสถานะได้ 2 ค่า

## เลือกอาชีพ

ในเกมมีให้เลือก 4 อาชีพ ได้แก่ นักรบ (Warrior), นักบวช (Cleric), นักไสยเวท (Conjurer), หัวขโมย (Thief) ซึ่งอาชีพจะเป็นตัวกำหนดพลังโจมตี, พลังชีวิต และทักษะเฉพาะด้านของตัวละคร

## เลือกซื้ออุปกรณ์

เมื่อสร้างตัวละครใหม่ ตัวละครจะมีเงินสำหรับเริ่มเกม 3d6 x 10 เหรียญไว้ซื้ออุปกรณ์ และได้รับเกราะและอาวุธมือเดียวหนึ่งชิ้นที่อาชีพของตัวละครมีความชำนาญในการใช้งาน

## แต้มเกราะ (Armor points)

ชุดเกราะจะช่วยปกป้องตัวละครจากความเสียหายจากการโจมตี ซึ่งเกราะแต่ละชนิดจะมีแต้มเกราะสำหรับดูดซับความเสียหายจำกัดอยู่ค่าหนึ่ง ซึ่งค่านี้จะฟื้นคืนมาได้ก็ต่อเมื่อตัวละครได้พัก หากตัวละครหรือมอนสเตอร์ใช้เกราะดูดซับความเสียหายจนถึงขีดจำกัดของเกราะ (แต้มเกราะหมด) จะถือว่าตัวละครหรือมอนสเตอร์นั้นเหนื่อยเกินกว่าจะใช้งานเกราะได้อย่างมีประสิทธิภาพและจะได้รับความเสียหายแบบเต็มเม็ดเต็มหน่วย

|     ประเภทของเกราะ     | แต้มเกราะ |
|:------:|:--:|
|     เกราะผ้า      |   2    |
|    เกราะหนัง     |   4    |
|     เกราะโซ่ถัก     |   6    |
|  เกราะโซ่ถักเสริมแผ่นเหล็ก   |   8    |
|  โล่ขนาดเล็ก   |   2    |
|  โล่ขนาดใหญ่  |   4    |

ส่วนมอนสเตอร์จะได้รับแต้มเกราะ 1 แต้มสำหรับ "เต๋าพลังชีวิต" (Hit Dice - HD) หนึ่งลูกตั้งแต่ลูกที่สองเป็นต้นไป หรือสามารถคำนวณแต้มเกราะอย่างง่ายโดยนำจำนวนเต๋าพลังชีวิตของมอนสเตอร์ -1 นอกจากนี้มอนสเตอร์ยังสามารถถือโล่เพื่อเพิ่มแต้มเกราะได้ด้วย (แต่อย่างไรก็ตามมอนสเตอร์จะมีค่าเกราะสูงสุดได้เพียงแค่ 10 แต้มเท่านั้น)

## ความชำนาญในการใช้ชุดเกราะ (Armor proficiency)

หากตัวละครสวมใส่เกราะที่อาชีพของตัวละครไม่มีความเชี่ยวชาญ ให้ตัวละครตัวนั้นบวกค่า **แต้มเกราะแบบเต็มจำนวน** (แม้ว่าแต้มเกราะจะลดลงไปเพราะถูกใช้งานมาแล้ว) กับผลทอย **โจมตี** หรือ **หลบหลีก**


| ไอเทม                     | ราคา  | เต๋าแสดงการใช้งาน |           NOTES            |
|:-------------------------|:------:|:---------:|:--------------------------:|
| เกราะผ้า                                          |   50       |     -     |       2 แต้มเกราะ       |
| เกราะหนัง                                        |  100      |     -     |       4 แต้มเกราะ       |
| เกราะโซ่ถัก                                          |  350      |     -     |       6 แต้มเกราะ       |
| เกราะโซ่ถักเสริมแผ่นเหล็ก                                     |  600      |     -     |       8 แต้มเกราะ       |
| โล่ ขนาดเล็ก/ขนาดใหญ่                      | 50/100 |     -     |      2/4 แต้มเกราะ     |
| กระเป๋าสะพายหลัง                                         |   5    |     -     |      นำไอเทมติดตัวเพิ่มได้ 2 ชิ้น       |
| ถุงน้ำมัน             |   2    |    d6     |             -              |
| เครื่องมือช่าง              |   2    |     -     |             -              |
| สัญลักษณ์ศักดิ์สิทธิ์              |   25   |     -     |  WIS +2 เมื่อใช้ขับไล่สิ่งชั่วร้าย  |
| น้ำมนตร์               |   25   |    d4     |             -              |
| ลิ่มเหล็ก             |   1    |     -     |             -              |
| ตะเกียง                |   10   |     -     |             -              |
| กระจกพกพา          |   5    |     -     |             -              |
| เสบียงกรัง       |   15   |    d8     |             -              |
| เสบียงสด          |   5    |    d4     |             -              |
| เชือกยาว 50 ฟุต                |   1    |     -     |             -              |
| กระสอบขนาดเล็ก               |   1    |     -     |             -              |
| กระสอบขนาดใหญ่               |   2    |     -     |             -              |
| เครื่องมืองัดแงะ            |   25   |     -     |             -              |
| หินเหล็กไฟ            |   3    |     -     |             -              |
| คบเพลิง (6)              |   1    |    d6     | คบเพลิงแต่ละอันมีเต๋าแสดงการใช้งาน d6 |
| ถุงน้ำ                 |   1    |    d6     |             -              |
| ไวน์                     |   1    |     -     |             -              |
| สมุนไพรสามัญประจำบ้าน    |   10   |    d8     |             -              |
| เสายาว 10 ฟุต                 |   1    |     -     |             -              |
| ซองใส่ลูกธนู / ลูกดอกหน้าไม้ |   10   |    d10    |             -              |
| อาวุธถือสองมือ          |   50   |     -     |             -              |


## การทอยเพื่อรอดที่เปลี่ยนไป (Converting saves)

เดอะ แบล็คแฮ็ค ไม่มีการ "ทอยเพื่อรอด" แต่จะให้ผู้เล่นทอยทดสอบค่าสถานะเพื่อดูว่าคาถา, กับดัก หรือผลกระทบใดๆจะส่งผลต่อตัวละครหรือไม่ โดยใช้ตารางด้านล่างเป็นแนวทางในการเลือกค่าสถานะสำหรับการทอยทดสอบในสถานการณ์ต่างๆ สามารถอ่านรายละเอียดเพิ่มเติมเกี่ยวกับการทอยทดสอบค่าสถานะได้ในบท **ศัตรูที่แข็งแกร่งกว่า**


|                  STR                   |                 DEX                 |            CON            |
|:--------------------------------------:|:-----------------------------------:|:-------------------------:|
|  ภัยคุกคามเชิงกายภาพที่ *ไม่สามารถ* หลบได้ | ภัยคุกคามเชิงกายภาพที่ *สามารถ* หลบได้ | อาการติดพิษ, ป่วยไข้ หรือว่าตาย |

|             INT             |           WIS            |        CHA        |
|:---------------------------:|:------------------------:|:-----------------:|
| การต้านทานผลของคาถาและเวทมนตร์ | การเสแสร้งและภาพลวงตา |  การหว่านสเน่ห์ |

## เทิร์นของผู้เล่น

เมื่ออยู่ในเทิร์นของผู้เล่น ตัวละครสามารถเคลื่อนที่และเลือกทำได้ 1 อย่าง อาจเป็นการโจมตี, การสืบหาเบาะแส, คุยกับ NPC, ร่ายคาถา หรือมีปฏิสัมพันธ์กับสิ่งต่างๆรอบตัว และในหลายๆครั้งตัวละครก็จำเป็นต้องทำการทอยทดสอบค่าสถานะเพื่อตัดสินผลของการกระทำเหล่านั้น

## เวลาและเทิร์น

มีวิธีนับเวลาอยู่สองแบบคือ - **ชั่วขณะเวลา** (*รอบ*) และ **นาที** โดย **ชั่วขณะเวลา** จะถูกใช้เมื่อเข้าสู่การต่อสู้หรืออยู่ในสถานการณ์อันตรายที่ความเป็นความตายสามารถถูกตัดสินได้ภายในเสี้ยววินาที ส่วน**นาที** จะใช้ในการเดินทางและสำรวจสิ่งต่างๆ โดย GM สามารถเปลี่ยนไปใช้หน่วยนับเวลาอื่นนอกจาก **นาที** ได้ตามความจำเป็น เช่น **ชั่วโมง**, **วัน** หรือ **เดือน** 

**Translator's note:** ต้นบับเขียนว่า **minute** (*turn*) ซึ่งผู้แปลตัดสินใจตัดวงเล็บด้านหลังทิ้งเพื่อลดความสับสน เนื่องจากการตีความจากการอ่านเอกสารทั้งฉบับโดยเฉพาะในส่วนของคาถาและท่าโจมตีของมอนสเตอร์ ผู้แปลสามารถตีความได้ว่าระบบการนับเวลาของ TBH นั้นใช้ 'รอบ' ในการต่อสู้เหมือนกับ '5e' กล่าวคือจะนับเป็น 1 รอบ เมื่อทุกตัวละครในได้ใช้ *เทิร์น* ของตัวเองจนครบทุกตัวละคร ซึ่งคำว่า *เทิร์น* ในต้นฉบับภาษาอังกฤษของเอกสารนี้ถูกใช้ในบริบทของ *คำนามทั่วๆไป* ไม่ใช่ในความหมายที่นิยามมาว่า *เทิร์น = นาที* ตามที่ได้เขียนเอาไว้แต่ต้น 

*โดยสรุปคือ การเผจญภัยและการสำรวจให้นับเป็นเวลาปกติ นาที ชั่วโมง วัน ฯลฯ ส่วนในการต่อสู้ให้นับเป็นรอบ โดยใน 1 รอบ ประกอบด้วยเทิร์นของตัวละครทุกตัว แบบเดียวกับ 5e*

## การเคลื่อนที่และระยะทาง

แทนที่จะใช้การวัดระยะแบบเห็นตัวเลขแน่ชัด เดอะ แบล็คแฮ็ค เลือกใช้เพียงคำในการแสดงระยะทางโดยแบ่งออกเป็น **ประชิด**, **ใกล้เคียง**, **ห่าง** และ **ไกล** เมื่อถึงเทิร์นของตัวเอง ตัวละครแต่ละตัวสามารถเคลื่อนที่ไปยังระยะ **ใกล้เคียง** และเลือกที่จะทำอะไรสักอย่างระหว่างการเคลื่อนที่ได้ หรือเลือกที่จะไม่ทำอะไรเลยและเคลื่อนที่ไปยังระยะ **ห่าง** แทน ส่วนระยะที่เลยระยะ **ห่าง** เรียกว่าระยะ **ไกล** หากจะไปให้ถึงระยะนี้ต้องเคลื่อนที่ทั้งหมด 3 ระยะ (ประชิด -> ใกล้เคียง -> ห่าง -> ไกล)

โดยระบบนี้ได้ถูกออกแบบมาเพื่อสนับสนุนการเล่นแบบ 'Theatre of the mind' หรือการเล่นแบบจินตนาการทุกอย่างขึ้นมาในหัว จะได้ไม่ต้องมานั่งกังวลเรื่องการวัดระยะทางหรือว่านับช่องเดิน แต่ถ้าต้องการแปลงระยะเหล่านี้เป็นตัวเลข (สำหรับวัดระยะทำการของคาถาหรือวัดพื้นที่) สามารถใช้ตารางนี้เป็นแนวทางได้

|  ประชิด  |  ใกล้เคียง  |  ห่าง  |
|:-------:|:--------:|:----------:|
| 0 - 5 ฟุต | 5 - 60 ฟุต | 60 - 120 ฟุต |

## ใครเริ่มก่อน? (Initiative)

เมื่อการต่อสู้อุบัติ ตัวละครของผู้เล่นและฝ่ายศัตรูจะต้องจัดลำดับกันว่าใครจะได้เริ่มเล่นก่อน โดยให้ตัวละครทุกตัวทอยทดสอบค่าสถานะ DEX หากสำเร็จ (ทอยต่ำกว่าค่า DEX ของตัวเอง) ตัวละครตัวนั้นจะได้เริ่มก่อนศัตรูและให้ตัวละครที่ได้เริ่มก่อนไปตกลงกันเองว่าใครจะเริ่มก่อนเริ่มหลัง ส่วนตัวละครที่ทอยไม่ผ่านให้เริ่มเล่นหลังศัตรู

## เต๋าพลังชีวิตของมอนสเตอร์ (Monster HD)

**HD (เต๋าพลังชีวิต)** แสดงถึงระดับความแข็งแกร่งของมอนสเตอร์ตัวนั้น และหมายถึงจำนวนเต๋า d8 ที่จะใช้ทอยเพื่อคิดค่าพลังชีวิต (HP) ของมอนสเตอร์ตัวนั้นด้วย

## โจมตี, ป้องกัน & ค่าความเสียหาย

เมื่อตัวละครทำการโจมตี ตัวละครจะต้องทอยทดสอบค่าสถานะ **STR** เมื่อทำการ **โจมตีด้วยอาวุธระยะประชิด** หรือค่าสถานะ **DEX** เมื่อทำการ **โจมตีด้วยอาวุธระยะไกล** และเมื่อตัวละครถูกศัตรูโจมตี ตัวละครต้องทอยทดสอบค่าสถานะเพื่อหลบหลีกการโจมตีนั้น โดยทอยทดสอบค่าสถานะ **STR** เมื่อถูกโจมตีด้วยอาวุธระยะประชิด และทดสอบค่าสถานะ **DEX** เมื่อถูกโจมตีด้วยอาวุธระยะไกล แต่โดยส่วนมาก GM จะเป็นคนบอกว่าให้ใช้ค่าสถานะใดในการทอยทดสอบ

ค่าความเสียหายที่ตัวละครทำได้จะขึ้นอยู่กับอาชีพของตัวละคร ส่วนความเสียหายที่มอนสเตอร์ทำได้จะขึ้นอยู่กับจำนวนเต๋าพลังชีวิตของมอนสเตอร์

หากต้องการ **โจมตีระยะประชิด** ศัตรูต้องอยู่ในระยะ **ประชิด**เท่านั้น ส่วน**การโจมตีระยะไกล** หากโจมตีใส่ศัตรูที่อยู่ในระยะ **ประชิด** ผู้โจมตีจะได้รับผล **เสียเปรียบ**

ความเสียหายที่ **มอนสเตอร์** กระทำต่อตัวละครสามารถคำนวณได้จาก **HD** - *โดยอ้างอิงจากตารางในหน้าถัดไป* แต่ GM สามารถปรับเปลี่ยนไปใช้การคิดค่าความเสียหายจากค่าสถานะของมอนสเตอร์ที่มาจากโมดูลการผจญภัยอื่นๆก็ได้

## อาวุธถือสองมือ

ในการใช้อาวุธที่มีขนาดใหญ่และสร้างความเสียหายได้มากกว่าปกติ ให้  +2 เมื่อต้องทอยลูกเต๋า ทั้งการทอยเพื่อโจมตีและทอยเพื่อคิดค่าความเสียหาย เป็นการแสดงว่าแม้อาวุธนี้จะมีพลังทำลายที่สูงแต่ก็มีโอกาสพลาดเป้าสูงเช่นกัน

## ความเสียหายที่รุนแรงกว่าปกติ (Critical Damage)

หากผู้เล่นทอยได้ 1 ค่าความเสียหายที่ทอยออกมาได้จะเพิ่มเป็นทวีคูณ (คูณสอง) แต่ถ้าหากทอยทดสอบเพื่อหลบหลีกการโจมตีแล้วได้ 20 ความเสียหายที่ได้รับก็จะเป็นทวีคูณเช่นกัน ซึ่งในกรณีนี้ **แต้มเกราะ** จะถูกนำมาคำนวณความเสียหายตามปกติ

| เต๋าพลังชีวิตของมอนสเตอร์ |    ความเสียหายที่สร้าง    |
|:----------:|:--------------:|
|     1      |     d4 (2)     |
|     2      |     d6 (3)     |
|     3      |    2d4 (4)     |
|     4      |    d10 (5)     |
|     5      |    d12 (6)     |
|     6      |  d6 + d8 (7)   |
|     7      |    2d8 (8)     |
|     8      |    3d6 (9)     |
|     9      |   2d10 (10)    |
|     10     | d10 + d12 (11) |

NOTE: ตารางนี้คือตารางแสดงค่าความเสียหายที่มอนสเตอร์ทำได้ โดยคำนวณจากจำนวนเต๋าพลังชีวิตที่มอนสเตอร์มี โดยตัวเลขในวงเล็บแสดงถึงค่าความเสียหายเฉลี่ยที่มอนสเตอร์ตัวนั้นสามารถทำได้

## ความตาย & ใกล้ตาย

เมื่อ **พลังชีวต (Hit Point - HP)** ของตัวละครลดลงจนเหลือศูนย์ ตัวละครตัวนั้นจะอยู่ในสถานะ **ออกจากการต่อสู้**  ตัวละครจะหมดสติและไม่สามารถทำอะไรได้ทั้งสิ้น เมื่อการต่อสู้หรือภัยคุกคามสิ้นสุดลง ตัวละครที่ **ออกจากการต่อสู้** ต้องทอยเต๋าแล้วนำผลเต๋าไปเทียบกับตาราง (*ในหน้าถัดไป*) เพื่อดูว่าอาการของพวกเขาจะเป็นอย่างไรบ้าง **ถ้าไม่ตายก็จะฟื้นขึ้นมากด้วยพลังชีวต 1d4**.

*ถ้าตัวละครของผู้เล่นทั้งหมดพ่ายแพ้ในการต่อสู้หรือไม่สามารถนำร่างของตัวละครที่ออกจากการต่อสู้กลับมาได้ ตัวละครเหล่านั้นจะหายไปตลอดกาล!*

## ศัตรูที่แข็งแกร่งกว่า

ผลทอยเต๋าเพื่อทดสอบค่าสถานะของตัวละครแต่ละตัว +1 ทุกๆ **เต่าพลังชีวิต (HD)** ของคู่ต่อสู้ที่มากกว่าเลเวลของตัวละคร *เช่น ตัวละครเลเวล 3 พยายามจะหลบหลีกการโจมตีของมอนสเตอร์ที่มีเต๋าพลังชีวิต 5 ลูก ตัวละครตัวนี้ต้อง +2 เข้าไปในผลทอยทดสอบค่าสถานะ*.

## การเยียวยารักษา

ตัวละครสามารถฟื้นพลังชีวิตได้จาก คาถา, ยาฟื้นพลัง, และความสามารถอื่นๆ โดยพลังชีวิตนั้นไม่สามารถฟื้นได้มากเกินพลังชีวิตสูงสุดและในทางตรงกันข้าม พลังชีวิตก็ไม่สามารถลดต่ำกว่า 0 ได้เช่นกัน เมื่อต้องรักษาตัวละครที่ **ออกจากการต่อสู้** ให้เริ่มฟื้นฟูจาก 0 แต้ม ตัวละครที่สามารถกลับมายืนด้วยลำแข้งของตัวเองได้จะไม่นับว่าเป็นตัวละครที่ **ออกจากการต่อสู้** อีกต่อไป

| ผลเต๋า | อาการบาดเจ็บ                                                        |
|:---:|:--------------------------------------------------------------------|
|  1  | **KO** - แค่หมดสติ                                       |
|  2  | **มึนงง** - ได้รับผลเสียเปรียบในทุกการทอยทดสอบค่าสถานะเป็นเวลา 1 ชั่วโมงหลังจากฟื้น         |
|  3  | **กระดูกหัก** - STR, DEX และ CON -2 ชั่วคราวเป็นเวลา 1 วัน |
|  4  | **พิการ** - STR หรือ DEX ลดลง 2 ไปตลอดกาล               |
|  5  | **รูปร่างบิดเบี้ยว** - CHA ลดลงเหลือ 4.                                  |
|  6  | **ตาย**                                   |

## ได้เปรียบ และ เสียเปรียบ

GM สามารถตัดสินได้ว่าในการกระทำใดๆในสถานการณ์หนึ่งๆนั้นมีโอกาสที่จะสำเร็จมากหรือน้อยกว่าปกติหรือไม่ โดยจะให้ผู้เล่นทอยทดสอบด้วยลูกเต๋า d20 ใหม่อีกครั้ง หากการกระทำนั้น **ได้เปรียบ** ให้เลือกใช้หน้าเต๋าที่น้อยกว่า แต่ถ้าการกระทำนั้น **เสียเปรียบ** ให้ใช้ค่าที่สูงกว่า

## การพักผ่อน

เมื่อตัวละครได้พักผ่อนเป็นเวลา 1 ชั่วโมง ตัวละครจะฟื้นฟูแต้มเกราะที่ใช้ไปทั้งหมด และยังสามารถทอย **เต๋าพลังชีวิต** ประจำอาชีพจำนวน 1 ลูกเพื่อฟื้นฟู **พลังชีวิต** ได้หนึ่งครั้งต่อวัน

## ประสบการณ์

นักผจญภัยเรียนรู้ผ่านการเอาชนะแล้วก้าวข้ามอุปสรรคต่างๆ ดังนั้นการฆ่ามอนสเตอร์กระจอกงอกง่อยเพียงตัวสองตัวจึงไม่ได้ช่วยให้ใครเรียนรู้อะไร การเอาตัวรอดออกมาจากดันเจี้ยน, การทำภารกิจให้สำเร็จ, การมีชีวิตรอดเพื่อบอกเล่าเรื่องราวที่จะนำมาซึ่งมุมมองใหม่ๆและการเติบโตต่างหากที่ทำให้คนเรียนรู้ นั่นคือเหตุผลว่าทำไมระบบค่าประสบการณ์แบบเดิมๆจึงถูกโละทิ้งไปในเกมนี้

ในทุกๆ session ทุกดันเจี้ยน ทุกภารกิจ ทุกเหตุการณ์คอขาดบาดตาย ตัวละครที่รอดจากมันมาได้จะพัฒนาไปสู่อีกระดับ

*GM จะตัดสินว่าตัวละครจะพัฒนาเมื่อใด และเกณฑน์ที่ใช้ในการตัดสินนั้นก็ไม่ควรจะมีการเปลี่ยนแปลงระหว่าง Campaign หรือถ้ามีก็ต้องน้อยที่สุด GM ต้องตกลงกับผู้เล่นให้ชัดเจนเกี่ยวกับเกณฑน์ที่ว่านี้เพื่อให้ผู้เล่นได้รู้ว่า 'เป้าหมาย' ของพวกเขาคืออะไร*

## พัฒนาไปอีกระดับ (Gaining Level)

เมื่อตัวละครพัฒนา (Level up) **พลังชีวิต** สูงสุดของตัวละครจะเพิ่มขึ้นโดยการทอย **เต๋าพลังชีวิต** ประจำอาชีพ และให้ทอย d20 เพื่อทดสอบ **ค่าสถานะ** ทุกค่า หากผลทอยมากกว่า **ค่าสถานะ** นั้นจะเพิ่มขึ้น 1

## แบกน้ำหนักเกิน

ตัวละครสามารถถือไอเทมได้เป็นจำนวนชิ้นเท่ากับค่า **STR** ของตัวละคร ถ้าถือมากกว่านั้นหมายถึงการแบกน้ำหนักเกินและจะได้รับผล **เสียเปรียบ** ในทุกการทอยทดสอบค่าสถานะ  และสามารถเคลื่อนที่ได้ไม่เกินระยะ **ใกล้เคียง** เท่านั้น และที่สำคัญคือไม่สามารถแบกไอเทมได้เกินสองเท่าของค่า **STR** ในทุกกรณี

## อาวุธของแต่ละอาชีพ

เมื่อตัวละครใช้อาวุธที่อาชีพของตนไม่มีความชำนาญ ในการทอยทดสอบค่าสถานะในการต่อสู้จะได้รับผล 'เสียเปรียบ'

## สุ่มการเผชิญหน้า

GM ต้องทอยเต๋า d4 ทุกๆ 15 นาที (เวลาจริงบนโลก) หากได้ผลทอย 1-2 ผู้เล่นจะต้องเผชิญหน้ากับตัวละครที่ถูกสร้างขึ้นมาแบบสุ่ม หรือไม่ก็ถูกบางอย่างหันเหความสนใจไปเป็นจำนวน **นาที** เท่ากับหน้าเต๋าที่ทอยได้

## ปฏิกิริยาของตัวละครอื่นๆ

ตัวละครที่ GM เตรียมบทเอาไว้ล่วงหน้าจะมีบุคลิกและบทบาทที่ถูกกำหนดเอาไว้เรียบร้อยแล้ว แต่สำหรับพวกที่ GM ไม่ได้เตรียมการมาก่อน (แบบพวกที่เจอแบบสุ่มๆในหัวข้อที่แล้ว) ให้ทอยเพื่อดู **ปฏิกิริยาตอบสนอง** ของตัวละครเหล่านั้น โดยผลเป็นไปตามตาราง :

| ผลทอย | ปฏิกิริยาที่มีต่อตัวละครของผู้เล่น                    |
|:-----|:-----------------------------|
| 1    | วิ่งหนี ให้ทอยใหม่อีกครั้ง   |
| 2    | หลีกเลี่ยงการเผชิญหน้ากับตัวละครของผู้เล่น      |
| 3    | ขอค้าขายกับตัวละครของผู้เล่น              |
| 4    | ให้ความช่วยเหลือแก่ตัวละครของผู้เล่น            |
| 5    | จำผิด นึกว่าตัวละครของผู้เล่นคือเพื่อนของเขา |
| 6    | แกล้งตัวละครของผู้เล่น (ทอยใหม่)   |
| 7    | เรียกพวก    |
| 8    | ต้องการ จับ/ฆ่า/กิน ตัวละครของผู้เล่น   |

## ขับไล่ผีดิบ

นักบวชสามารถขับไล่ผีดิบในระยะใกล้เคียงได้โดยการทอยทดสอบค่าสถานะ **WIS** ใส่กลุ่มตัวละครที่ต้องการขับไล่โดยการบวกจำนวนเต๋าพลังชีวิตของตัวละครตัวนั้นเข้าไปกับผลทอยด้วย โดย GM จะเป็นคนตัดสินว่าตัวละครตัวใดในกลุ่มเป็นผีดิบ
หากผลการทอยทดสอบสำเร็จ ผีดิบที่ถูกนักบวช**ขับไล่**จะต้องหนีให้ห่างจากนักบวชให้มากที่สุดโดยการเคลื่อนที่ 2 รอบ (ถ้าอยู่ในระยะ 'ใกล้' จะหนีไประยะ 'ไกล' เลย) เป็นเวลา 2d4 **รอบ** หลังจากถูก**ขับไล่**.

## เต๋าแสดงการใช้งาน

ไอเทมใดๆที่มี **เต๋าแสดงการใช้งาน** ระบุเอาไว้ในตารางไอเทมถือว่าเป็นไอเทมที่ใช้แล้วหมดไป เมื่อใช้งานไอเทมนั้นไปแล้วใน **นาที (เทิร์น)** ถัดไปให้ทอย **เต๋าแสดงการใช้งาน** ถ้าผลออกมาเป็น 1-2 เต๋าแสดงการใช้งานจะลดระดับลงไปตามลำดับดังนี้

**d20 > d12 > d10 > d8 > d6 > d4**

และเมื่อทอยเต๋า d4 ได้ 1 หรือ 2 จะถือว่าไอเทมนั้นถูกใช้จนหมดเกลี้ยง

## ไอเทมเวทมนตร์

โดยทั่วไปจะมีเพียงอาวุธเวทมนตร์ที่ +1 ให้แก่ค่าสถานะที่ถูกทอยทดสอบเมื่อทำการโจมตีด้วยอาวุธชิ้นนั้น และ +1 ให้กับค่าความเสียหายที่ทอยได้ ส่วนอาวุธที่ทรงพลังกว่านี้ (+2, +3) จะสามารถพบเจอได้ก็ต่อเมื่อ GM ตัดสินใจที่จะใส่มันลงไปในเกม

เกราะเวทมนตร์จะมีค่าแต้มเกราะเป็น 2 เท่าของเกราะปกติ ยกตัวอย่างเกราะโซ่ถักเวทมนตร์ที่มี **แต้มเกราะ** 12 แต้ม (ปกติมีแค่ 6 แต้ม) อย่างไรก็ตาม การใช้ **แต้มเกราะ** ดูดซับความเสียหายก็ยังคงใช้กฏเดิมเหมือนกับเกราะปกติ

ถ้า GM ต้องการให้เกราะเวทมนตร์ที่ทรงพลังกว่าเดิมแก่ผู้เล่นประสบการณ์สูง (เกราะ +2, +3) ก็ให้พิจารณาเรื่องเพิ่ม **แต้มเกราะ** เป็นสามเท่าด้วย

----

## นักรบ

**พลังชีวิตเริ่มต้น :** d10 + 4

**พลังชีวิตที่ได้เพิ่มต่อการเลเวลอัพ/การพักผ่อน :** 1d10

**อาวุธและเกราะที่ชำนาญ :** ทุกประเภท

**พลังโจมตี (ค่าความเสียหาย) :** 1d8 หรือ 1d6 เมื่อโจมตีด้วยมือเปล่าหรือเอาสิ่งของอื่นมาทำเป็นอาวุธ

### ทักษะพิเศษ

ทุกๆหนึ่งชั่วโมง นักรบสามารถฟื้นฟู **พลังชีวิต** ได้ 1d8 โดยใช้ได้ชั่วโมงละครั้ง

นักรบสามารถโจมตีได้ 1 ครั้งต่อเลเวล (ถ้าเป็นนักรบเลเวล 3 จะสามารถโจมตีได้ 3 ครั้ง)

ถ้านักรบทอยทดสอบค่าสถานะ **STR** หรือ **DEX** เพื่อหลบหลีกการโจมตีแต่ทอยไม่ผ่านและต้องรับความเสียหาย หากนักรบถือโล่อยู่จะสามารถใช้โล่รับความเสียหายทั้งหมดได้แต่โล่นั้นจะถูกทำลาย

### Leveling up

ในการทอยเพื่อเพิ่มค่าสถานะ ให้ทอยสองรอบเมื่อทำการเพิ่มค่าสถานะ **STR** *และ* **DEX**.

----

## หัวขโมย

**พลังชีวิตเริ่มต้น :** d6 + 4

**พลังชีวิตที่ได้เพิ่มต่อการเลเวลอัพ/การพักผ่อน :** 1d6

**อาวุธและเกราะที่ชำนาญ :** ดาบทุกประเภท, ธนูทุกประเภท, กริช, เกราะผ้า, เกราะหนัง, โล่ขนาดเล็ก

**พลังโจมตี (ค่าความเสียหาย) :** 1d6 / 1d4 เมื่อโจมตีด้วยมือเปล่าหรือเอาสิ่งของอื่นมาทำเป็นอาวุธ

### ทักษะพิเศษ

ได้รับผล 'ได้เปรียบ' เมื่อทอยทดสอบค่าสถานะ  **DEX** เพื่อหลีกเลี่ยงความเสียหายหรือผลจากกับดักและอุปกรณ์เวทมนตร์

ได้รับผล 'ได้เปรียบ' ในการทอยเมื่อโจมตีศัตรูจากด้านหลัง สร้างความเสียหาย 2d6 หรือ 2d4 + เลเวลของหัวขโมย

ได้รับผล 'ได้เปรียบ' ในการทอยเมื่อต้องทำงานที่ใช้ความระมัดระวังสูง, การปีนป่าย, การฟังเสียง, การเคลื่อนที่แบบเงียบเชียบ, การแกะลายมือ และการสะเดาะกลอน

### Leveling up
ในการทอยเพื่อเพิ่มค่าสถานะ ให้ทอยสองรอบเมื่อทำการเพิ่มค่าสถานะ **DEX** *หรือ* **WIS**

----

## นักบวช

**พลังชีวิตเริ่มต้น :** d8 + 4

**พลังชีวิตที่ได้เพิ่มต่อการเลเวลอัพ/การพักผ่อน :** 1d8

**อาวุธและเกราะที่ชำนาญ :** อาวุธไม่มีคมทุกประเภท, เกราะผ้า, เกราะหนัง, เกราะโซ่ถัก, โล่ทุกประเภท

**พลังโจมตี (ค่าความเสียหาย) :** 1d6 / 1d4 เมื่อโจมตีด้วยมือเปล่าหรือเอาสิ่งของอื่นมาทำเป็นอาวุธ

### ทักษะพิเศษ
ได้รับผล 'ได้เปรียบ' เมื่อทอยทดสอบค่าสถานะ **CON** เพื่อหลีกเลี่ยงการบาดเจ็บจากพิษหรือการตกอยู่ในสภาวะอัมพาต

นักบวชสามารถขับไล่ผีดิบในระยะ **ใกล้เคียง** โดยทดสอบค่าสถานะ WIS และบวกจำนวนเต๋าพลังชีวิตของผีดิบเข้าไปในผลการทอย

### Leveling up

ในการทอยเพื่อเพิ่มค่าสถานะ ให้ทอยสองรอบเมื่อทำการเพิ่มค่าสถานะ **STR** *หรือ* **WIS**

### ร่ายคาถาศักดิ์สิทธิ์

ร่ายได้ครั้งแรกเมื่อเลเวล 2 นักบวชสามารถร่ายคาถาศักดิ์สิทธิ์ได้เป็นจำนวนจำกัดต่อวัน ดูรายละเอียดในหัวข้อ 'การร่ายคาถา'

### สมุดบันทึกคาถา

นักบวชเริ่มเกมโดยมีสมุดบันทึกคาถาขนาดใหญ่ติดตัว โดยในสมุดนั้นมีคาถาศักดิ์สิทธิ์ระดับ 1 และ ระดับ 2 จำนวน 1d4 คาถาบรรจุอยู่

----

## นักไสยเวท

**พลังชีวิตเริ่มต้น :** d4 + 4

**พลังชีวิตที่ได้เพิ่มต่อการเลเวลอัพ/การพักผ่อน :** 1d4

**อาวุธและเกราะที่ชำนาญ :** ดาบและคฑาที่ถือด้วยมือข้างเดียวได้

**พลังโจมตี (ค่าความเสียหาย) :** 1d4 / 1 เมื่อโจมตีด้วยมือเปล่าหรือเอาสิ่งของอื่นมาทำเป็นอาวุธ

### ทักษะพิเศษ

ได้รับผล 'ได้เปรียบ' เมื่อทอยทดสอบค่าสถานะ **INT** เพื่อหลีกเลี่ยงผลของคาถาหรืออุปกรณ์เวทมนตร์

### Leveling up

ในการทอยเพื่อเพิ่มค่าสถานะ ให้ทอยสองรอบเมื่อทำการเพิ่มค่าสถานะ **INT** *หรือ* **WIS**

### ร่ายมนตร์มืด

นักไสยเวทสามารถร่ายมนตร์มืดได้เป็นจำนวนจำกัดต่อวัน ดูรายละเอียดในหัวข้อ 'การร่ายคาถา'

### สมุดบันทึกคาถา

นักไสยเวทเริ่มเกมโดยมีสมุดบันทึกคาถาขนาดใหญ่ติดตัว โดยในสมุดนั้นมีมนตร์มืดระดับ 1 และ ระดับ 2 จำนวน 1d4+2 คาถาบรรจุอยู่

-----

## การร่ายคาถา

นักไสยเวทและนักบวชสามารถร่ายคาถาที่ระบุไว้ในรายชื่อคาถาของแต่ละอาชีพได้ (รายชื่อคาถาอยู่ในส่วนถัดไป)

โดยพวกเขาสามารถร่ายคาถาจากสมุดบันทึกคาถาหรือร่ายคาถาที่จดจำมาก็ได้ โดยจำนวนคาถาที่สามารถจดจำได้จะเท่ากับ **เลเวล** ของตัวละคร

นอกจากนี้ ผู้ใช้เวทมนตร์นั้นจะมี 'จำนวนคาถา' (Spell Slot) ที่สามารถร่ายได้ในแต่ละวันดังที่แสดงในตารางถัดไป จำนวนพวกนี้แสดงถึง 'พลังงาน' และราคาที่ต้องจ่ายในการร่ายคาถา หากร่ายจนถึงขีดจำกัดในแต่ละวันแล้วผู้ใช้เวทมนตร์จะไม่สามารถร่ายคาถาใดได้อีก

เมื่อคาถาถูกร่าย นักบวชและนักไสยเวทต้องทอยทดสอบค่าสถานะ  **WIS**(สำหรับนักบวช) **INT**(สำหรับนักไสยเวท) และบวก 'ระดับของคาถา' เข้าไปในผลทอย หากทอยไม่ผ่านให้ลดจำนวนคาถาระดับเดียวกับคาถาที่เพิ่งร่ายไปลง 1 และสำหรับคาถาที่ร่ายมาจากความทรงจำเมื่อร่ายไปตัวละครจะยังคงจดจำคาถานั้นได้ ไม่ได้ลืมคาถานั้นไปเหมือนเกมอื่นๆ

จำนวนคาถาที่สามารถใช้ได้จะฟื้นฟูกลับมาเท่าจำนวนสูงสุดที่ใช้ได้ต่อวันเมื่อตัวละคร ***ได้พักผ่อนเป็นเวลา 8 ชั่วโมง***

ถ้านำเอาคาถาจากเกม OSR เกมอื่นหรือว่าคาถาจากเกม 'ต้นตำรับ' มาใช้ และคาถานั้นต้องการให้มอนสเตอร์ทอยเพื่อหลบเลี่ยงผลของคาถา เมื่อนำมาใช้ในเกมนี้ตัวละครของผู้เล่นจะเป็นฝ่ายทอยทดสอบค่าสถานะ **INT** หรือ **WIS** แทนมอนสเตอร์เพื่อดูว่าคาถาที่ร่ายนั้นทรงพลังมากพอที่จะเอาชนะพลังป้องกันของมอนสเตอร์หรือเปล่า (และอย่าลืมว่าต้องนำกฏ **ศัตรูที่แข็งแกร่งกว่า** มาใช้ด้วย)

## จำนวนคาถาที่ใช้ได้ต่อวันของนักบวช

Note: หลักคือ *ระดับของคาถา* แถวคือ *เลเวลของตัวละคร*

|    | *1* | *2* | *3* | *4* | *5* | *6* | *7* |
|:---|:----|:----|:----|:----|:----|:----|:----|
| 1  | -   | -   | -   | -   | -   | -   | -   |
| 2  | 1   | -   | -   | -   | -   | -   | -   |
| 3  | 2   | 1   | -   | -   | -   | -   | -   |
| 4  | 2   | 2   | -   | -   | -   | -   | -   |
| 5  | 2   | 2   | 1   | -   | -   | -   | -   |
| 6  | 2   | 2   | 2   | -   | -   | -   | -   |
| 7  | 2   | 2   | 2   | 1   | -   | -   | -   |
| 8  | 2   | 2   | 2   | 2   | 1   | -   | -   |
| 9  | 3   | 3   | 2   | 2   | 2   | 1   | -   |
| 10 | 3   | 3   | 3   | 2   | 2   | 2   | 1   |

## จำนวนคาถาที่ใช้ได้ต่อวันของนักไสยเวท

Note: หลักคือ *ระดับของคาถา* แถวคือ *เลเวลของตัวละคร*


|    | *1* | *2* | *3* | *4* | *5* | *6* | *7* |
|:---|:----|:----|:----|:----|:----|:----|:----|
| 1  | 1   | -   | -   | -   | -   | -   | -   |
| 2  | 2   | -   | -   | -   | -   | -   | -   |
| 3  | 3   | 1   | -   | -   | -   | -   | -   |
| 4  | 3   | 2   | -   | -   | -   | -   | -   |
| 5  | 4   | 2   | 1   | -   | -   | -   | -   |
| 6  | 4   | 3   | 2   | -   | -   | -   | -   |
| 7  | 4   | 3   | 2   | 1   | -   | -   | -   |
| 8  | 4   | 3   | 3   | 2   | 1   | -   | -   |
| 9  | 4   | 3   | 3   | 2   | 2   | 1   | -   |
| 10 | 4   | 3   | 3   | 2   | 2   | 2   | 1   |

## คาถาศักดิ์สิทธิ์

**ระดับ 1**

* **รักษาอาการบาดเจ็บเล็กน้อย :** ฟื้นพลังชีวิต 1d8 แก่เป้าหมายในระยะ 'ใกล้เคียง'
* **ตรวจจับความชั่วร้าย :** ทุกสิ่งที่ 'ชั่วร้าย' ในระยะ 'ใกล้เคียง' จะเรืองแสงเป็นเวลา  5 นาที
* **แสงสว่าง :** สร้างแสงสลัวจากพื้นที่หรือสิ่งของในระยะ 'ใกล้เคียง' เป็นเวลา 1 ชั่วโมง
* **ปกปักษ์จากสิ่งชั่วร้าย :** ได้รับผล 'ได้เปรียบ' เมื่อต้องทอยทดสอบค่าสถานะต่อภัยคุกคามจากสิ่งชั่วร้ายเป็นเวลา 1 ชั่วโมง
* **ชำระอาหารและเครื่องดื่ม :** ชำระเชื้อโรคต่างๆออกจากอาหารและน้ำดื่มในระยะ 'ใกล้เคียง' 

**ระดับ 2**

* **อวยพร :** พันธมิตรในระยะ 'ใกล้เคียง' ได้รับ +1 ค่าสถานะเมื่อโจมตีหรือหลบหลีก เป็นเวลา 1 ชั่วโมง
* **ค้นหากับดัก :** รับรู้ตำแหน่งของกับดักในระยะ 'ใกล้เคียง' เป็นเวลา 10 นาที
* **จับกุม :** ทำให้เป้าหมายจำนวน 1d4 ในระยะ 'ใกล้เคียง' เป็นอัมพาต โดยต้องทอยทดสอบ **WIS** ในเทิร์นของทุกตัวละครที่ได้รับผลของคาถาเพื่อดูว่าผลของคาถายังคงอยู่หรือไม่
* **เงียบงัน :** ความเงียบงันอันเกิดจากเวทมนตร์เข้าปกคลุมเป้าหมายและบริเวณ 'ใกล้เคียง' เป็นเวลา 1 ชั่วโมง
* **สื่อสารกับสรรพสัตว์ :** คุยกับสัตว์ได้ คาถามีผล 1 ชั่วโมง

**ระดับ 3**

* **แสงตะวัน :** แสงสว่างจากดวงอาทิตย์ส่องลงไปยังบริเวณ 'ใกล้เคียง' เป็นเวลา 1 ชั่วโมง
* **รักษาโรค :** รักษาโรคภัยให้กับหนึ่งเป้าหมายในระยะ 'ใกล้เคียง'
* **บอกตำแหน่งสิ่งของ :** รับรู้ว่าสิ่งของที่ตัวละคร 'รู้จัก' อยู่ที่ไหน คาถามีผล 1 นาที ต่อเลเวลของนักบวช
* **ภาวนา :** พันธมิตรทั้งหมดในระยะ 'ใกล้เคียง' ได้รับผล 'ได้เปรียบ' ในการทอยเพื่อป้องกันการโจมตีเป็นระยะเวลา - 1d4 รอบ
* **แก้คำสาป :** แก้คำสาปให้แก่เป้าหมายในระยะ 'ใกล้เคียง'
* **สนทนากับคนตาย :** สามารถถามคำถามกับ 'ศพ' ในระยะ 'ใกล้เคียง' ได้ 3 คำถาม

**ระดับ 4**

* **สร้างน้ำสร้างอาหาร :** สร้างน้ำสร้างอาหารพอกินสำหรับ 1 วันแก่ทุกตัวละครใดๆในระยะ 'ใกล้เคียง'
* **รักษาอาการบาดเจ็บรุนแรง :** ฟื้นฟูพลังชีวิต 3d8+3 แก่เป้าหมายในระยะ 'ใกล้เคียง'
* **ระงับพิษ :** แก้พิษ/สร้างภูมิคุ้มกันพิษแก่เป้าหมายในระยะใกล้เคียงเป็นเวลา 10 นาที
* **ปกปักษ์จากสิ่งชั่วร้าย :** พันธมิตรในระยะใกล้เคียงได้รับแต้มเกราะชั่วคราว 6 แต้ม เมื่อต่อสู้กับ NPC หรือมอนสเตอร์ที่ชั่วร้าย คาถามีผล 10 นาที

**ระดับ 5**

* **สื่อสารกับเกับพระเจ้า :** พระเจ้าเปิดเผยความจริงแก่นักบวชโดยการตอบคำถาม 3 ข้อ คาถามีผล 10 นาที
* **ขับไล่สิ่งชั่วร้าย :** ยกเลิกผลของคาถา ศักดิ์สิทธิ์ (ชั่วร้าย) ในระยะ 'ใกล้เคียง'
* **ดัชนีมรณะ :** เลือกเป้าหมายในระยะใกล้เคียงและทอยทดสอบ **WIS** ถ้าทอยผ่าน เป้าหมายออกจากการต่อสู้ทันที
* **โรคระบาด :** ทอยทดสอบ **WIS** สำหรับเป้าหมายในระยะ 'ใกล้เคียง' ทั้งหมด หากทอยผ่านเป้าหมายจะเสียพลังชีวิต 2d8 เป็นเวลา 1d6 เทิร์น (นับเฉพาะเทิร์นของเป้าหมาย)
* **ร้องขอ :** บังคับให้ตัวละครใดๆในระยะ 'ใกล้เคียง' เชื่อฟังคำสั่ง
* **ปลุกชีพ :** คืนชีพให้เป้าหมายในระยะ 'ใกล้เคียง' โดยเป้าหมายต้องมีความต้องการที่จะคืนชีพกลับมาและตายไปไม่เกิน 7 วัน

**ระดับ 6**

* **ให้ชีวิต :** ทำให้วัตถุในระยะใกล้เคียงมีความคิดและเคลื่อนไหวได้ คาถามีผล 10 นาที
* **กำแพงคมดาบ :** เรียกกำแพงขึ้นมาคุ้มกันพื้นที่ 'ใกล้เคียง' ทอยทดสอบ **WIS** เพื่อโจมตีเป้าหมายในระยะประชิดกับกำแพงด้วยความเสียหาย 3d8 คาถามีผล 10 นาที
* **อัญเชิญภูติธาตุ :** อัญเชิญภูติธาตุออกมา โดยภูติธาตุจะมีเต๋าพลังชีวิตเท่ากับเลเวลของผู้ที่ร่ายคาถา คาถามีผล 1 ชั่วโมง
* **เผยหนทาง :** รับรู้เส้นทางสู่สถานที่หนึ่งที่ได้เลือกแล้ว คาถามีผล 1 ชั่วโมง
* **สื่อสารกับมอนสเตอร์ :** สามารถทำความเข้าใจและพูดคุยกับมอนสเตอร์ได้ ผลของคาถา 1 ชั่วโมง
* **วจนะแห่งการหวนคืน :** สามารถหายตัวไปยังสถานที่ซึ่งคาถานี้ถูกร่ายขึ้นได้ คาถามีผล 1 ปี

**ระดับ 7**

* **ผู้รับใช้แห่งสายลม :** อัญเชิญผู้รับใช้เพื่อลอยไปเก็บสิ่งของที่อยู่ในระยะ 'ไกล'
* **คาถาถอดจิต :** ถอดจิตของผู้ร่ายเพื่อเดินทางไปยังภพภูมิอื่น คาถามีผล 1 ชั่วโมง
* **ควบคุมสภาพอากาศ :** ควบคุมสภาพอากาศในระยะ 'ใกล้เคียง' ให้แปรปรวนจนถึงขีดสุด ระยะเวลา 10 นาที
* **พสุธากัมปนาท :** ทอยทดสอบ **WIS** ให้แก่ตัวละครใดๆในระยะ 'ใกล้เคียง' หากทอยผ่าน ตัวละครนั้นจะออกจากการต่อสู้ทันที
* **วจนะศักดิ์สิทธิ์ :** ตัวละครใดๆในระยะ 'ใกล้เคียง' ที่มีเต๋าพลังชีวิตต่ำกว่า 5 ลูกจะตายทันที, ถ้ามี 6-10 ลูก จะเป็นอัมพาตไป 1d4 เทิร์น (นับเฉพาะเทิร์นของเป้าหมาย)
* **ก้าวย่างแห่งสายลม :** เปลี่ยนร่างเป็นหมอกและกลับร่างมนุษย์ได้ตามใจชอบ คาถามีผล 1 วัน
* **ฟื้นคืน :** ได้รับเลเวลที่เสียไปเพราะความสามารถ 'ดูดเลเวล' ของมอนสเตอร์กลับคืนมา

## มนตร์มืด

**ระดับ 1**

* **ล่อลวง :** ทำให้เป้าหมายในระยะ 'ใกล้เคียง' เชื่อฟังคำสั่ง โดยต้องทอยทดสอบ **WIS** ในเทิร์นของทุกตัวละครที่ได้รับผลของคาถาเพื่อดูว่าผลของคาถายังคงอยู่หรือไม่
* **ตรวจจับเวทมนตร์ :** ทุกสิ่งที่มีพลังเวทและอยู่ในระยะ 'ใกล้เคียง' จะเรืองแสงเป็นเวลา 5 นาที
* **แสงสว่าง :** สร้างแสงสลัวจากพื้นที่หรือสิ่งของในระยะ 'ใกล้เคียง' เป็นเวลา 1 ชั่วโมง
* **กระสุนเวทมนตร์ :** โจมตีหนึ่งเป้าหมายในระยะ 'ใกล้เคียง' 'ห่าง' และ 'ไกล' สร้างความเสียหาย 1d4 ต่อเลเวลของผู้ร่าย
* **โล่ :** สร้างโล่ป้องกันที่มีแต้มเกราะ 2 ต่อเลเวลของผู้ร่าย
* **นิทรา :** ทำให้ตัวละครจำนวนหนึ่งหลับเป็นเวลา 8 ชั่วโมง โดยค่าเต๋าชีวิตของตัวละครเหล่านั้นต้องรวมกันแล้วไม่เกิน 4d6

**ระดับ 2**

* **อนธการ :** สร้างความมืดปกคลุมพื้นที่ใกล้เคียงและตัดขาดการมองเห็นโดยสมบูรณ์เป็นเวลา 1 ชั่วโมง
* **ล่องหน :** ทำให้ตัวละครหนึ่งตัวในระยะใกล้เคียงล่องหน จนกว่าตัวละครนั้นจะทำการโจมตีหรือถูกถอนคาถา
* **ทุบทำลาย :** เปิดประตูหรือกลอนที่อยู่ในระยะใกล้เคียง
* **ลอยล่อง :** ผู้ร่ายคาถาลอยขึ้นจากพื้น 6 ฟุตเป็นเวลา 10 นาทีต่อเลเวลของผู้ร่าย
* **ใยแมงมุม :** วางกับดักสำหรับหยุดการเคลื่อนไหวลงที่พื้นที่ใกล้เคียง โดยต้องทอยทดสอบ **WIS** ทุกชั่วโมงเพื่อดูว่าผลของคาถายังคงอยู่หรือไม่

**ระดับ 3**

* **มองในที่มืด :** สามารถมองเห็นในที่ที่ปราศจากแสงสว่างได้ คาถามีผล 10 นาทีต่อเลเวลของผู้ร่าย
* **ถอนคาถา :** ถอนมนตร์มืดในระยะใกล้เคียง
* **บอลไฟ :** ตัวละครใดๆที่อยู่ในระยะ 'ใกล้เคียง' จำนวน 1d6 ตัว ได้รับความเสียหาย 1d6 ต่อเลเวลของผู้ร่าย
* **อ่านภาษา อ่านเวทมนตร์ :** สามารถอ่านได้ทุกภาษาและตำราเวทมนตร์ คาถามีผล 10 นาที
* **ปากวิเศษ :** สร้างภาพฉายของปากที่จะกล่าวซ้ำประโยคที่ผู้ร่ายกล่าวไว้แก่ตัวละครใดๆในระยะ 'ใกล้เคียง' 

**ระดับ 4**

* **ความสับสน :** เป้าหมายจำนวน 2d6 ที่อยู่ในระยะ 'ใกล้เคียง' ทอยปฏิกิริยาตอบสนอง (จากตารางในหัวข้อ 'ปฏิกิริยาของตัวละครอื่นๆ')
* **ประตูมิติ :** ย้ายเป้าหมายผ่านประตูมิติไปยังสถานที่ที่ไกลออกไป
* **กลายร่าง (ตัวเองหรือคนอื่น) :** เปลี่ยนรูปลักษณ์ของตัวละครใดๆให้เป็นอื่น
* **ถอนคำสาป :** ถอนคำสาปให้แก่เป้าหมายในระยะ 'ใกล้เคียง'
* **กำแพงแห่งเปลวเพลิง/น้ำแข็ง :** เรียกกำแพง (ไฟหรือน้ำแข็ง) ขึ้นมาปกคลุมบริเวณใกล้เคียง ทอยทดสอบ **WIS** เพื่อโจมตีเป้าหมายในระยะประชิดกับกำแพงด้วยความเสียหาย 3d6 คาถามีผล 10 นาที
* **กำแพงแห่งหินผา/เหล็กกล้า :** สร้างกำแพง (หินผาหรือเหล็กกล้า) ปกคลุมพื้นที่ใกล้เคียง คาถามีผล 1 ชั่วโมง

**ระดับ 5**

* **ควบคุมศพ :** สร้างโครงกระดูกหรือผีดิบจำนวน 2d4 ตัว จากศพในระยะใกล้เคียง โดยโครงกระดูกหรือผีดิบที่ถูกสร้างขึ้นมาจะมีเต๋าพลังชีวิตเท่ากับเลเวลของผู้ร่าย
* **ไอมรณะ :** สร้างไอมรณะขึ้นมา ใครก็ตามที่สัมผัสถูกไอมรณะและมีเต๋าพลังชีวิตน้อยกว่า 5 ลูก ต้องทอยทดสอบค่าสถานะ INT หากไม่ผ่านจะออกจากการต่อสู้ทันที คาถามีผล 1 ชั่วโมง
* **อัญเชิญภูติธาตุ :** สร้างภูติธาตุตามธาตุที่เลือก โดยภูติธาตุที่สร้างขึ้นจะมีเต๋าพลังชีวิต 3d4
* **ติดต่อกับภพภูมิที่อยู่สูงกว่า :** ถามคำถามได้ 1 คำถามต่อเลเวลของผู้ร่าย
* **สมองฝ่อ :** ลดค่า **INT** ของหนึ่งเป้าหมายในระยะใกล้เคียงลงเหลือ 4 มีผล 10 นาทีต่อเลเวลของผู้ร่าย
* **พลังจิตเคลื่อนย้ายสิ่งของ :** เคลื่อนวัตถุในระยะใกล้เคียงได้ คาถามีผล 1 ชั่วโมง
* **เทเลพอร์ต :** เคลื่อนย้ายหนึ่งเป้าหมายไปยังสถานที่ที่ผู้ร่ายกำหนดเอาไว้

**ระดับ 6**

* **กำแพงต้านเวท :** สร้างขอบเขตที่กินพื้นที่ถึงระยะ 'ใกล้เคียง' ขึ้นรอบๆผู้ร่าย เป็นขอบเขตที่สามารถป้องกันเวทมนตร์ทุกชนิด
* **มนตร์มรณะ :** เป้าหมายจำนวน 2d8 ในระยะใกล้เคียงที่มีเต๋าพลังชีวิตน้อยกว่าหรือท่ากับ 7 ลูกจะตายทันที
* **สลายร่าง :** ทำให้เป้าหมาย (ทั้งสิ่งมีชีวิตและสิ่งของ) ในระยะใกล้เคียงสลายกลายเป็นผง
* **ผู้ตามรอยไร้ลักษณ์ :** อัญเชิญมอนสเตอร์จากมิติอื่นมาเพื่อทำงาน 1 อย่าง
* **หินผาสู่เนื้อหนัง :** เปลี่ยนเป้าหมายในระยะใกล้เคียงให้เป็นหิน (หรือเปลี่ยนจากหินให้กลับเป็นเหมือนเดิม)

**ระดับ 7**

* **คำอธิษฐานอันจำกัด :** ปรับเปลี่ยนความเป็นจริงในเวลาที่จำกัดหรือในรูปแบบที่จำกัด
* **วาจาพิฆาต :** เป้าหมายในระยะใกล้เคียงที่มีพลังชีวิตน้อยกว่าหรือเท่ากับ 50 ตายลงทันที และไม่สามารถคืนชีพได้
* **อัญเชิญปีศาจ :** อัญเชิญปีศาจ โดยปีศาจที่อัญเชิญมาจะมีเต๋าพลังชีวิต 2 ต่อเลเวลของผู้ร่าย
* **ห่าอุกาบาต :** มีผลเหมือนร่ายคาถาบอลไฟ 4 ครั้ง
* **หยุดเวลา :** หยุดเวลาในพื้นที่ใกล้เคียง  1d4+1 รอบ


| ตัวละคร (มอนสเตอร์)         |   เต๋าพลังชีวิต    | ท่าโจมตีและความสามารถพิเศษ                                                                                                                           |
|:------------------|:-------:|:-----------------------------------------------------------------------------------------------------------------------------------------------|
| แมลงเพลิง       |    1    | ต่อมแสงมีเต๋าแสดงการใช้งาน d8.                                                                                                           |
| ค้างคาวดูดเลือดยักษ์ |    1    |  สร้างความเสียหาย 1d6 หลังจากโจมตีไปแล้ว 1 ชั่วขณะ (เทิร์นในการต่อสู้)                                                                                                           |
| ตะขาบที่มีพิษร้ายแรง  |    1    | กัด (0) คนที่ถูกกัดทอยทดสอบ CON ทอยไม่ผ่านออกจากการต่อสู้, ตะขาบมีพลังชีวิตแค่ 1-2 แต้ม                                                                                             |
| ปีศาจ 'เมเนส'      |    1    | โจมตีด้วยกรงเล็บ 2 ครั้ง (1d2) + กัด 1 ครั้ง(1d4), ได้รับความเสียหายเพียงครึ่งเดียวจากอาวุธปกติ                                                                               |
| ก็อบลิน           |    1    | มีพลังชีวิตเพียง 1d6 เท่านั้น                                                                                                                               |
| ฮ็อบก็อบลิน         |    1    | มีโล่สำรองหากมันเลือกที่จะใช้โล่รับความเสียหายแทน                                                                                               |
| นักรบคลั่ง   |    1    | ได้รับผล 'เสียเปรียบ' เมื่อต้องทอยเพื่อป้องกันการโจมตีของนักรบคลั่ง                                                                                         |
| มดทหารยักษ์ |    2    | เขี้ยวอาบพิษ (1d6) เมื่อโดนกัด ทอยทดสอบ CON ทอยไม่ผ่านรับความเสียหายเพิ่ม 2d6                                                                            |
| แคเรียนครีปเปอร์   |    2    | กัด (1) และสามารถโจมตีด้วยระยางค์ 6 ครั้ง (0) เมื่อถูกโจมตีให้ทอยทดสอบ CON ทอยไม่ผ่านเป็นอัมพาต                                                                                            |
| กูล            |    2    | โจมตีด้วยกรงเล็บ 2 ครั้ง (1d3) และกัดได้ 1 ครั้ง (1d4) ทอยทดสอบ CON ถ้าไม่ผ่านเป็นอัมพาต                                                                                          |
| ปลิงยักษ์      |    2    | ดูดเลเวลของตัวละครหลังจากที่สร้างความเสียหาย                                                                                                |
| บั๊กแบร์           |    3    | ได้รับผล 'เสียเปรียบ' เมื่อทอยทดสอบค่า DEX                                                                                               |
| ฮาร์ปี้           |    3    | บทเพลงของฮาร์ปี้ ทอยทดสอบ CHA หากพลาดต้องเดินเข้าไปหามัน                                                                                                   |
| มนุษย์หนูท่อ           |    3    | ไม่ได้รับผล 'ได้เปรียบ' เมื่อลอบโจมตีมนุษย์หนูท่อ                                                                                   |
| เงา       |    3    | สัมผัสเงา ( 1d4 และ -1 STR), ต้องใช้อาวุธเวทมนตร์ในการโจมตีเท่านั้น                                                                                             |
| ดอพเพลอร์เกงเกอร์     |    3    | สามารถเปลี่ยนรูปลักษณ์ภายนอกได้, ได้รับผล 'เสียเปรียบ' เมื่อต้องทอยทดสอบผลของคาถา                                                                      |
| ไวธ์         |    3    | ต้องใช้อาวุธเวทมนตร์หรืออาวุธที่ทำจากเงินในการโจมตีไวธ์, ตัวละครถูกดูด 1 เลเวลเมื่อถูกไวธ์โจมตี                                                                       |
| หมาวอบแวบ         |    4    | เทเลพอร์ตไปยังพื้นที่ใกล้เคียงได้ 1 ครั้งระหว่างการต่อสู้                                                                                                                |
| หมีกริซลี่     |    4    | โจมตีด้วยกรงเล็บ 2 ครั้ง (ความเสียหาย 1d3) ถ้าโจมตีโดนทั้งสองครั้งจะกอดเพื่อสร้างความเสียหายเพิ่ม 1d8                                                                                                |
| การ์กอยล์         |    4    |โจมตีด้วยกรงเล็บ 2 ครั้ง (ความเสียหาย 1d3) กัด 1 ครั้ง(1d4) ทิ่มด้วยเขา 1 ครั้ง (1d6).                                                                                                   |
| ก้อนลูกบาศก์เจลาติน   |    4    | ทอยทดสอบ CON เมื่อสัมผัสโดน ไม่ผ่านเป็นอัมพาต, ทนทานต่อความหนาวเย็นและกระแสไฟฟ้า                                                                              |
| มนุษย์หมาป่า         |    4    | ได้รับบาดเจ็บจากอาวุธเงินเท่านั้น                                                                                                               |
| โอเกอร์              |    4    | ตัวละครที่ทอยทดสอบ CHA ใส่โอเกอร์จะได้รับผล 'ได้เปรียบ'                                                                                               |
| คอร์กคาทริซ       |    5    | กัด (1d3) หากโดนกัดให้ทอยทดสอบ CON ไม่ผ่านกลายเป็นหิน                                                                                                          |
| หมีนกฮูก           |    5    | โจมตีด้วยกรงเล็บ 2 ครั้ง ( 1d6) + กัด 1 ครั้ง (2d6) + กอดรัด (2d8) ถ้าผลทอยเพื่อหลบหลีกเป็น 1-4.                                                                              |
| บาซิลิสก์         |    6    | หากเผลอสบตาให้ทอยทดสอบ CON ไม่ผ่านกลายเป็นหิน                                                                                                      |
| ซัคคิวบัส/อินคิวบัส  |    6    | โจมตีด้วยกรงเล็บ 2 ครั้ง (1d3), ได้รับผล 'ได้เปรียบ' เมื่อต้องทอยทดสอบผลของคาถา, ต้านทานการโจมตีจากอาวุธปกติ, ดูดเลเวล (-1) เมื่อจูบ, ร่ายคาถา 'ล่อลวง' ได้ชั่วโมงละครั้ง |
| มัมมี่            |    6    | การโจมตีของมัมมี่ส่งผลให้การฟื้นฟูบาดแผลไร้ผล จนกว่าจะมีคนร่ายคาถา 'รักษาอาการบาดเจ็บ' , ไม่ได้รับความเสียหายจากอาวุธทั่วไป, ได้รับความเสียหายแค่ครึ่งเดียวจากอาวุธเวทมนตร์                                      |
| แบนชี           |    7    | กรีดร้อง ทอยทดสอบ CON ถ้าพลาดจะเป็นอัมพาตไป 2d6 รอบ                                                                                                |
| ญินน์           |    7    | เปลี่ยนร่างกายเป็นแก๊สได้, เสกวัตถุ, เสกภาพลวงตา, ร่ายคาถา 'ล่องหน' ได้                                                  |
| วิญญาณอาฆาต           |    8    | คนที่ถูกวิญญาณอาฆาตฆ่าตายจะกลายเป็นวิญญาณอาฆาตภายใน 1d6 นาที                                                                             |
| ไคมีร่า          |    8    | โจมตีด้วยกรงเล็บ 2 ครั้ง  (1d3) + โจมตีด้วยเขาแพะ 2 ครั้ง  (1d4) + กัดด้วยหัวสิงห์โต 1 ครั้ง (2d4) + กัดด้วยหัวมังกร 1 ครั้ง (3d4) หรือ พ่นไฟ (3d8).                               |
| ปีศาจ 'บาลอร์'       |    9    | โจมตีด้วยดาบ (1d12+2) + ฟาดด้วยแส้ (0) ทอยทดสอบ DEX ถ้าไม่ผ่านจะถูกดึงเข้าหาบาลอร์และถูกเผาด้วยไฟ ความเสียหาย 3d6                                             |
| ปีศาจ 'เฮซโร'      |    9    | โจมตีด้วยกรงเล็บ 2 ครั้ง (1d3) + กัด 1 ครั้ง  (2d8), สร้างความหวาดกลัว (ผลเหมือน 'ขับไล่ผีดิบ') หรือ ร่ายคาถา 'อนธการ' (ทำได้อย่างละครั้งต่อการต่อสู้)                                            |
| พุดดิ้งสีดำ     |   10    | หากวัตถุที่ทำจากโลหะแตะโดนมัน วัตถุชิ้นนั้นจะละลายหายไปในชั่วอึดใจ                                                                                              |
| ยักษ์น้ำแข็ง       |   10    | เขวี้ยงก้อนหินขนาดใหญ่หรือก้อนน้ำแข็งขนาดยักษ์                                                                                                        |
| โกเลมหิน       |   12    | ได้รับผลจากคาถาที่มีผลกับหินเท่านั้น, หากต้องการโจมตีโกเลมหิน ต้องใช้อาวุธเวทมนตร์ +2 ขึ้นไปเท่านั้น                                                         |
| หอยทากยักษ์        |   12    | ถุยกรดใส่เป้าหมายจำนวน  d4+2 ในระยะใกล้เคียง (1d12) ทอยทดสอบ DEX ถ้าผ่านรับความเสียหายแค่ครึ่งเดียว                                                                                |
| มังกร            | 9 to 11 | โจมตีด้วยกรงเล็บ 2 ครั้ง (1d8) + กัด 1 ครั้ง (1d10), พ่นไฟใส่เป้าหมายจำนวน d4+2 ในระยะใกล้เคียง (3d8) สามารถร่ายคาถาระดับ 1 ได้จำนวน 1d4 คาถา + คาถาระดับ 2 จำนวน 1d2 คาถา                 |

## ตัวอย่างการเล่น

**GM :** ตอนนี้พวกคุณอยู่ในท่อระบายน้ำที่น้ำเสียสูงถึงเข่า บรรยากาศรอบข้างมืดสนิท ส่วนทางเหนือของมีซี่กรงเหล็กขวางอยู่ พวกคุณจะทำอะไรต่อ?

**หัวขโมย :** มีซี่กรงเหล็กในระยะ 'ใกล้เคียง' ใช่มะ?

**GM :** ใช่

**หัวขโมย :** งั้นขอเคลื่อนที่ไปที่ซี่กรงนั่น แล้วตรวจสอบว่ามีกับดักหรือเปล่า

**นักรบ :** สมมติว่าไม่มีกับดัก เราอยากลองง้างซี่กรงนั่น

**นักไสยเวท :** และเราขอร่ายคาถา 'แสงสว่าง' ใส่ไม้เท้าของเรา

**GM :** โอเค หัวขโมย ทอยทดสอบค่าสถานะ Wisdom หน่อย ทอย d20 ให้ต่ำกว่าค่า WIS ของนายนะ ทอยครั้งนี้เพื่อตรวจสอบว่าซี่กรงนั่นมีกับดักหรือเปล่า

**หัวขโมย :** \*ทอย\* สำเร็จ!

**GM :** นายมั่นใจว่าตรงนั้นไม่มีอะไรที่ดูเป็นภัยคุกคามแน่ๆ แล้วนักรบยังอยากง้างซี่กรงอยู่มั๊ย ถ้ายังอยากง้างก็ทอยทดสอบ STR มาเลย

**นักรบ :** \*ทอย\* ของกล้วยๆ!

**GM :** ดีค่ะดี ส่วนนักไสยเวทร่าย 'แสงสว่าง' ใส่ไม้เท้า คาถาระดับ 1 ใช่มะ?

**นักไสยเวท :** ใช่

**GM :** โอเค งั้นทอยทดสอบค่า INT แล้วบวก 1 เข้าไปในผลทอย d20 ด้วย ถ้าทอยไม่ผ่านก็เสีย Spellslot ของคาถาระดับ 1 ไปตลอดวัน

**นักไสยเวท :** \*ทอย\* ฉันต้องทอยให้ต่ำกว่าใช่ปะ ไม่ใช่ทอยได้พอดี?

**GM :** ถูกต้อง

**นักไสยเวท :** แย่จัง ทอยพลาด

**GM :** ซวยไปนะ! เลยจากซี่กรงที่ถูกง้างนั้นคือท่อระบายน้ำอันมืดมิดที่ทอดยาวลงไปด้านล่าง พวกคุณจะทำอะไรต่อ?

**นักรบ :** ลงไปสำรวจอุโมงค์มั๊ย..?

**หัวขโมย :** เอาดิ! เดี๋ยวแอบย่องไปล่วงหน้านะ

**นักไสยเวท :** เดี๋ยวระวังหลังให้!

**GM :** โอเค หัวขโมย นายเดินลงท่อไป แต่ก็ยังอยู่ในระยะใกล้เคียงกับเพื่อนๆอยู่ แล้วก็ทอยทดสอบค่า DEX ให้หน่อย ดูซิว่าจะย่องได้เงียบขนาดไหน แล้วก็อย่าลืมนะว่านายได้รับผล 'ได้เปรียบ' เวลาทอยทดสอบการย่องเบา ทอย d20 สองลูกแล้วเลือกลูกที่ชอบเลย

**หัวขโมย :** \*ทอย\* อะไรเนี่ย! ทอยสองรอบแต่ได้ 17 กับ 19 เนี่ยนะ?

**GM :** อุ๊บส์ นายย่องเสียงดังเกินไป กูลที่ซ่อนอยู่ในเงามืด ระยะประชิดนายเลย โดดออกมาแล้วโจมตี!

**หัวขโมย :**  เห้ยยยยย!

**GM :** ได้เวลาทอยแล้วว่าใครได้เริ่มก่อน! ทุกคนทอยทดสอบ DEX ทอยผ่านเริ่มเล่นก่อนกูล ทอยไม่ผ่านเล่นทีหลัง หัวขโมย นายได้รับผล 'เสียเปรียบ' ในการทอยครั้งนี้นะ

**นักรบ :** เราเริ่มก่อน

**นักไสยเวท :** ได้เล่นทีหลังอ่ะ

**GM :** หัวขโมยว่าไง?

**หัวขโมย :** สร้างตัวละครใหม่นี่นานมั๊ย? ได้เล่นทีหลังน่ะ!

**นักรบ :** ผมวิ่งลงไปในท่อแล้วหวดกูลด้วยดาบ!

**GM :** ได้เลยนักรบ นายวิ่งเข้าไปประชิดตัวกูล ทอยทดสอบ STR ดูว่าตีโดนหรือเปล่า อย่าลืม +1 ใส่ผลทอยด้วยนะ กูลเป็นศัตรูที่แกร่งกว่าพวกนาย

**นักรบ :** \*ทอย\* ทอยได้ 7! \*ทอยอีกรอบ\* ทำความเสียหายได้ 8!

**GM :** เข้าเป้าเต็มๆ! ต่อไปเทิร์นของกูล หัวขโมยทอยทดสอบ DEX เพื่อดูว่าจะหลบการโจมตีของกูลได้หรือเปล่า กูลโจมตีด้วยกรงเล็บและการกัดที่มีฤทธิ์อัมพาตนะ แล้วก็อย่าลืม +1

**หัวขโมย :** \*ทอย\* ม่ายยยยย 18

**GM :** หัวขโมยผู้น่าสงสาร! นายรู้สึกเจ็บแปลบ อาการชาเริ่มแล่นไปทั่วร่าง ทอยทดสอบ CON ถ้าพลาดก็เป็นอัมพาตเลยนะ

**หัวขโมย :** \*ทอย\* ต้อง +1 ด้วยมั๊ย?

**GM :** บวกไปด้วย แล้วนักไสยเวทตรงนั้น  เธอเห็นหัวขโมยชาตัวแข็งแล้วล้มลง เธอจะทำอะไรต่อ?

**นักไสยเวท :** ฉันจะเดินหลบไปช้าๆ

**หัวขโมย :** โห จำไว้เลยนะ!
